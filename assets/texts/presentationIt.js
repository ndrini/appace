export default `
Percorsi di Pace e di Nonviolenza a Padova
Nuova edizione per app iOS, maggio 2023
Progetto a cura del Movimento Internazionale della Riconciliazione, sede di Padova, Via Cornaro 1/A, Padova.
Sito Web: www.mirpadova.org 
Traduzione in lingua inglese finanziata dal Comune di Padova.

Hanno collaborato alla stesura dei testi:
Andrea Alessandrini, Luca Baggio, Sergio Bergami, Antonia Carone, Claudio Carrara, Giampaolo Frison, Alfeo Merlin, Mariacristina Tassan, Francesco Varotto, Alberto Zangheri
Scheda su Francesco Canova a cura di Linda Previato, Medici con l’Africa Cuamm.

Foto:
“Sant’Antonio affronta il tiranno Ezzelino da Romano”, foto di Sergio Bergami (2013) per gentile concessione del “Centro Studi Antoniani”.
Tutte le altre foto sono di Sergio Bergami (2012, 2013, 2014, 2015, 2018, 2020, 2021),
ad esclusione di:
    • Placido Cortese (Messaggero di S. Antonio su licenza Creative Commons);
    • Concetto Marchesi, Mario Todesco, Silvio Barbato (Wikipedia);
    • Mariano Girotto (Famiglia Varotto);
Tempio dell’Internato Ignoto e Giardino dei Giusti (Giampaolo Frison);
    • Francesco Canova (Medici con l’Africa, Cuamm);
    • “S. Antonio restituisce la pace ai padovani”, dalla fototeca del “Centro Studi Antoniani” per gentile concessione (Prot. 092/13 del 23/04/2013).
    • “Ritratto di Francesco Petrarca di Altichiero da Verona” (foto: Wikimedia Commons)
    • “Eleanor Roosevelt presenta la Dichiarazione Universale dei Diritti dell’uomo”, Foto di pubblico dominio nell’ambito della licenza Creative Commons Attribuzione 2.0 Generico.
    • L’autobus su cui Rosa Parks rifiutò di cedere il proprio posto”. Foto di pubblico dominio nell’ambito della GNU Free Documentation Licence
    • 
Traduzione schede:
Helen Tamara Matthews

Traduzioni aggiuntive:
Francesco Varotto

Revisione:
Francesco Varotto, Alberto Zangheri

Editing:
Francesco Varotto

Il M.I.R. di Padova ringrazia fin d’ora quanti vorranno fornire eventuali suggerimenti o informazioni utili alla maggiore completezza di questa guida. Si prega di inviare le indicazioni all’indirizzo di posta elettronica: mirsezpd@libero.it
Nessuna parte dei testi può essere riprodotta con sistemi elettronici, meccanici o altri, senza l’autorizzazione scritta del M.I.R. di Padova.
Presentazione

A distanza di cinque anni dalla terza edizione cartacea, siamo lieti di presentare la nuova edizione questa volta disponibile come app per iPhone.
La traduzione in inglese si è resa indispensabile per una conoscenza e un utilizzo da parte anche dei molti turisti stranieri interessati ai temi della Pace.
La correzione di imperfezioni e l’introduzione di nuove foto la rendono più precisa e documentata così come la segnalazione dello spostamento di due punti di interesse.
Ci piace ricordare come questa guida proponga un modo diverso di conoscere la città, un angolo di visuale inconsueto: quello della cultura della pace e della nonviolenza.

Progetti internazionali

L’idea ci è stata suggerita dai contatti internazionali maturati attraverso il programma europeo Grundtvig “Discover Peace in Europe”, finanziato dall’Unione Europea, che ha visto la creazione di percorsi di pace in altre 7 città europee: Torino, Parigi, Vienna, Berlino, Budapest, L’Aia, Manchester e ha prodotto anche un sito web1.
La prima città a dotarsi di un itinerario di pace è stata Bradford (GB). Il percorso è stato editato in un opuscolo di circa 40 pagine.

Anche a Vienna (A) è stato prodotto un libretto tascabile di ben 212 pagine che presenta la città da questo punto di vista2.
Ma numerose altre sono le città che nel mondo hanno predisposto questo tipo di itinerari per valorizzare, a partire dal contesto locale, la cultura della pace e della nonviolenza. Fra queste ricordiamo Londra, Coventry e Leeds sempre in Gran Bretagna, ma anche Atlanta negli USA3, che oltre al sito ha prodotto un opuscolo di 64 pagine, e Ginevra in Svizzera4.

In Italia

Padova è la prima città che ha prodotto una guida con questo taglio.
Nel frattempo è uscita una guida analoga per la città di Torino in due versioni, in lingua italiana e inglese, realizzata nell’ambito del già ricordato progetto Grundtvig.

I criteri di scelta

I luoghi, i personaggi, le storie sono presentati attraverso una scheda sintetica. I criteri di scelta sono stati quelli di presentare luoghi e persone che hanno agito in positivo per la pace e la nonviolenza, limitando quindi i riferimenti ai luoghi di guerra di cui Padova purtroppo è molto ricca, pur non dimenticandoli. Abbiamo ricercato le tracce, che sono sparse nel territorio padovano ed a volte di difficile individuazione, di chi nel corso dei secoli ha cercato di agire in favore della pace, della riconciliazione e della giustizia evitando, rifiutando o limitando al massimo l’uso della violenza, pur magari non facendo riferimento esplicitamente all’idea della nonviolenza, ma ad altri valori positivi, umani, religiosi o politici. In effetti la cultura della pace è antica, ma la cultura della nonviolenza è giovane, per cui non è corretto attribuire etichette di nonviolenza nel lontano passato, quando la riflessione su questo metodo di azione in un senso preciso, morale, culturale e politico, risale solo al secolo scorso. Abbiamo operato delle scelte e questo ha significato a volte tralasciare episodi e personaggi che altri possono reputare significativi.

Le schede

La parte che riguarda la storia prima del Novecento non è molto ampia. Abbiamo indagato su molti personaggi celebri, che però alla fine non sono risultati congruenti con i criteri richiesti. Tra gli esclusi più illustri vi è Bernardino da Feltre, fondatore del Monte di Pietà, che potremmo considerare un lontano precursore della finanza etica, ma che abbiamo dovuto escludere per il suo fanatico antisemitismo; così anche Galileo Galilei, il grande scienziato che ha lavorato, oltre che per la ricerca pura, anche per creare strumenti di guerra; purtroppo non abbiamo trovato molti altri esempi di precursori di una cultura di pace in ottocento anni di storia dell’Università di Padova.
La parte sulla storia del Novecento è ampia, ma potrebbe esserlo di più. Padova è stata centro di grande importanza militare e vittima di molta violenza bellica, a partire dai bombardamenti, ma è stata anche luogo di resistenza e di azioni di pace, di accoglienza per perseguitati, come ad esempio gli armeni. In questa sezione vi sono schede sui luoghi monumentali dedicati alla memoria delle vittime e dei “giusti”, di cui Padova è particolarmente ricca, e vi sono schede su singole personalità. Se ne potrebbero aggiungere sicuramente altre, soprattutto nel periodo della Resistenza.
Infine la parte contemporanea esemplifica alcuni momenti della attuale cultura di pace in Padova. Non è e non potrebbe essere un elenco completo di tutti i movimenti presenti in città e delle loro attività, che possono essere rintracciati facilmente attraverso i relativi siti o depliant e che mutano con grande rapidità, ma soltanto un’indicazione di luoghi, figure e tematiche significativi, da cui ognuno potrà prendere spunto per ulteriori ricerche.
Speriamo che questa terza edizione della guida sarà seguita da edizioni successive più complete, grazie anche ad un eventuale apporto dei lettori.
Alla fine della guida una bibliografia indica possibili direzioni di approfondimento.
Buona lettura.

Movimento Internazionale della Riconciliazione, sede di Padova

    1) http://www.discoverpeace.eu
    2) E. Hewson, G. Hamann, S. Jalka, Frieden entdecken in Wien, Pro Business, Vienna, 2011
    3) http://www.atlantapeacetrails.com
    4) http://www.genevaforpeace.com, Itinéraire de la paix
`